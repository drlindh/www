---
layout: page
title: Avslutade projekt
teaser: /images/uploads/Gym 2.jpg
feature: /images/uploads/Ritning nya lgh.jpg
---
## Ombyggnad av SDN-lokalen i hus 1 till bostadsrätter

Föreningen har sedan lång tid tillbaka hyrt ut lokaler i bottenvåningen i hus 1 till Stadsdelsnämnden Centrum (SDN). Lokalerna har tidigare använts för vård av multihandikappade barn. De senaste åren har de fungerat som stödboende för ensamkommande ungdomar.

Föreningen sade upp avtalet med SDN från och med 2019-07-30. På föreningsstämman år 2018 togs ett stämmobeslut att bygga om lokalerna till bostadsrätter.

Framtagande av en Bygglovshandling genomfördes och en ansökan om bygglov lämnades till Stadsbyggnadskontoret. Ansökan avsåg byggande av 4 st bostadsrätter, 2 st 2:or och 2 st 1:or enligt redovisad planritning. Arkitekt har varit Ferrum Arkitekter.

[Ritningen som visar planlösningar för de nya lägenheterna](/images/uploads/Ritning.pdf)

SDN lämnade lokalerna 2019-07-30 och efter sommaren kunde vi upphandla
 entreprenaden av MVB Astor Bygg AB. Entreprenadsumman var cirka 5 Mkr
 inklusive moms.

Rivningsarbetena startade den 1 oktober. Byggarbete pågick i cirka 5 månader. I samband med ombyggnaden kunde ett fönster anordnas i vävstugan, som ligger intill gymmet. 

Försäljningen av bostadsrätterna tillförde så mycket kapital att det täckte en stor del av kostnaderna för de omfattande underhållsarbeten som har genomförts.

## Garagerenoveringen är avslutad

Renoveringen av garaget startade i maj år 2018. Arbetet utfördes av Betong Teknik Väst AB på totalentreprenad. Före sommaren färdigställdes nytt tätskikt på övre garagedäck. Tätskiktet består av bitumenmatta med ett skyddande skikt av gjutasfalt.

Lagom till sommaren flyttades aktiviteterna till mellandäcket. Tack vare hjälp från många boende blev det möjligt att tömma hela mellandäcket på bilar under juli och augusti. De tillfälliga platserna som vi etablerade räckte inte helt till för allas bilar, men då flera boende var borta under sommaren eller kunde parkera på annat håll, så gick ekvationen ändå ihop. Att tömma mellandäcket under den aktuella perioden var nödvändigt med hänsyn till de aktiviteter som då utfördes. Under resten av tiden har ett antal bilar beretts plats men fått anpassa sig till pågående aktiviteter.

De åtgärder som utförts är bland annat:

* Befintlig skadad golvbeläggning har ersatts med ny betong
* Skadad betong i tak har ersatts genom vattenbilning och applicering av ny betong
* Nedre delar på pelare har åtgärdats på grund av betongskador och friliggande armering
* Sprickor i väggar har tätats genom injektering
* Tak och balkar har påförts en slamning, en produkt som hjälper till att förlänga konstruktionens livslängd 
* Målning av väggar och pelare
* Nytt tätskikt på delen ovan nedre garaget, lika som på övre garagedäck
* Asfaltering av resterande yta
* Ny LED belysning enligt beskrivning på annan plats

Renovering av nedre garaget påbörjades i oktober. Här var arbetet inte lika omfattande eftersom det inte behövs något tätskikt på golvet. Behovet av tillfälliga P-platser var nu betydligt färre. Parkeringsplatserna söder om hus 3 kunde därför tas bort och gräsytorna återställas. Besöksplatserna utanför parkeringsdäcket blev åter tillgängliga att användas av besökande till boende i Brf Doktor Lindh.

Inom den del av garagebyggnaden som ligger närmast hus 1 utfördes nytt tätskikt på övre däcket så sent som år 2005. Denna yta ligger utanför området med P-platser. Det är troligt att vi inom några år kommer att behöva lägga nytt tätskikt även här.

Totala kostnaden för garagerenoveringen bedöms till cirka 7 Mkr. Detta finansierades med ett nytt lån samt likvida medel. 

## Byte av radiatorventiler

Radiatorventilerna är nu bytta i alla hus. Under våren 2018 genomfördes byte i hus 1 och hus 4 och efter sommaren i hus 3 och hus 6. Med tanke på det stora antalet radiatorer i föreningen så har det uppstått väldigt få problem. 

Vi hoppas nu att inneklimatet blir behagligare efter bytet. Varje enskild radiator har fått sin egen individuella grundinställning. Finjustering av radiatorventilen kan göras genom att vrida på termostaten, så att man får önskad inställning.

Vid bytet av ventilerna, blev färg avskavd på vissa radiatorer och värmerör. Det finns färg att få hos fastighetsskötaren, så att man kan måla på de ställen som blivit skadade.

Det har anmälts, framförallt från hus 3, att det är skillnad i värme mellan bostadsrätterna mot hus 1 och bostadsrätterna mot Sahlgrenska. Vi hoppas att det skall vara åtgärdat nu. Men om det fortfarande upplevs kallt i bostadsrätten, trots att man vridit termostaterna på max, så anmäl omedelbart till fastighetsskötaren. Skulle det upplevas för varmt, så får man vrida ner termostaterna.

## Hobbyrummet

Nytt golv lades i maj 2020. Utrustningen i rummet kompletterades med en slipmaskin och en liten pelarborr.

## Mer plats i gymmet

I samband med ombyggnaden av SDN-lokalen till lägenheter gjordes också en viss omdisponering i källarplanet under. Gamla ventilationsutrymmen blev förråd och tidigare förrådsyta blev expansionsyta för gymmet. 


